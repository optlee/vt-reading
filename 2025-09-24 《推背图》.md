---
title: 《推背图》
allDay: true
date: 2025-09-24
completed: null
---
### 金聖歎序

謂數可知乎？可知而不可知也。謂數不可知乎？不可知而可知也。可知者數，不可知者亦數也。可知其所不可知者數，不可知其所可知者亦數也。 吾嘗仰觀於天，日月星辰猶是也;俯察於地，山川草木猶是也。我所親見之天地，非猶我所未親見之天地耶。然不得謂我所未親見之天地，即為我所親見之天地。天地自天地，而我異矣。我自我，而天地異矣。我生以前之天地可知也，可知者數也。我生以後之天地不可知也，不可知者亦數也。有生我以前之天地，然後有我生以後之天地，此可知其所不可知者數也。我生以後之天地，豈不同於我生以前之天地，此不可知其所可知者亦數也。數之時義大矣哉。

唐臣袁天罡、李淳風著有「推背圖」，父老相傳，迄未寓目。壬戌之夏，得一抄本，展而讀之，其經過之事若合符節，其數耶，其數之可知者耶，其數之可知而不可知而可知者耶。

玩其詞，參其意，胡運不長，可立而待，毋以天之驕子自處也。

癸亥人日 金喟識

  

### 第一象　甲子 ䷀ 乾下乾上 天

[![](https://upload.wikimedia.org/wikipedia/commons/b/b7/Tbt-01.gif)](https://zh.wikisource.org/wiki/File:Tbt-01.gif)

推背圖第1象

讖曰：

　　　茫茫天地　不知所止

　　　日月循環　周而復始

頌曰：

　　　自從盤古迄希夷　虎鬥龍爭事正奇

　　　悟得循環真諦在　試於唐後論元機

金聖歎：「此象古今治亂相因，如日月往來，陰陽遞嬗，即孔子百世可知之意，紅者為日，白者為月，有日月而後晝夜成，有晝夜而後寒暑判，有寒暑而後歷數定，有歷數而後統系分，有統系而後興亡見矣。」

### 第二象　乙丑 ䷫ 巽下乾上 姤

[![](https://upload.wikimedia.org/wikipedia/commons/7/77/Tbt-02.gif)](https://zh.wikisource.org/wiki/File:Tbt-02.gif)

推背圖第2象

讖曰：

　　　纍纍碩果　莫明其數

　　　一果一仁　即新即故

頌曰：

　　　萬物土中生　二九先成實

　　　一統定中原　陰盛陽先竭

金聖歎：「一盤果子即李實也，其數二十一，自唐高祖至昭宣凡二十一主。二九者指唐祚二百八十九年。陰盛者指武曌當國，淫昏亂政，幾危唐代。厥後開元之治，雖是媲美貞觀，而貴妃召禍，乘輿播遷，女寵代興，夏娣繼之，亦未始非陰盛之象。」

### 第三象　丙寅 ䷠ 艮下乾上 遯

[![](https://upload.wikimedia.org/wikipedia/commons/thumb/7/71/Tbt-03.gif/250px-Tbt-03.gif)](https://zh.wikisource.org/wiki/File:Tbt-03.gif)

推背圖第3象

讖曰：

　　　日月當空　照臨下土

　　　撲朔迷離　不文亦武

頌曰：

　　　參遍空王色相空　一朝重入帝王宮

　　　遺枝撥盡根猶在　喔喔晨雞孰是雄

金聖歎：「此象主武曌當國，廢中宗於房州，殺唐宗室殆盡。初武氏削髮為尼，故有參遍空王之句。高宗廢后王氏而立之，故有喔喔晨雞孰是雄之兆。」

### 第四象　丁卯 ䷋ 坤下乾上 否

[![](https://upload.wikimedia.org/wikipedia/commons/a/a0/Tbt-04.gif)](https://zh.wikisource.org/wiki/File:Tbt-04.gif)

推背圖第4象

讖曰：

　　　飛者不飛　走者不走

　　　振羽高岡　乃克有後

頌曰：

　　　威行青女實權奇　極目蕭條十八枝

　　　賴有猴兒齊著力　已傾大樹仗扶持

金聖歎：「此象主狄仁傑荐張柬之等五人反周為唐。武后嘗夢鸚鵡兩翼俱折，狄仁傑曰：武者陛下之姓也，起二子則兩翼振矣。五猴指張柬之等五人。」

### 第五象　戊辰 ䷓ 坤下巽上 觀

[![](https://upload.wikimedia.org/wikipedia/commons/1/18/Tbt-05.gif)](https://zh.wikisource.org/wiki/File:Tbt-05.gif)

推背圖第5象

讖曰：

　　　楊花飛　蜀道難

　　　截斷竹簫方見日　更無一吏乃平安

頌曰：

　　　漁陽鼙鼓過潼關　此日君王幸劍山

　　　木易若逢山下鬼　定於此處葬金環

金聖歎：「一馬鞍指安祿山，一史書指史思明。一婦人死臥地上，乃貴妃死於馬嵬驛。截斷竹蕭者肅宗即位，而安史之亂平。」

### 第六象　己巳 ䷖ 坤下艮上 剝

[![](https://upload.wikimedia.org/wikipedia/commons/b/b4/Tbt-06.gif)](https://zh.wikisource.org/wiki/File:Tbt-06.gif)

推背圖第6象

讖曰：

　　　非都是都　非皇是皇

　　　陰霾既去　日月復光

頌曰：

　　　大幟巍巍樹兩京　輦輿今日又東行

　　　乾坤再造人民樂　一二年來見太平

金聖歎：「此象主明皇還西京，至德二載九月，廣平王俶、郭子儀收復西京，十月收復東京，安史之亂盡弭，十二月迎上皇還西京，故云再造。」

### 第七象　庚午 ䷘ 震下乾上 無妄

[![](https://upload.wikimedia.org/wikipedia/commons/8/83/Tbt-07.JPG)](https://zh.wikisource.org/wiki/File:Tbt-07.JPG)

推背圖第7象

讖曰：

　　　旌節滿我目　山川跼我足

　　　破關客乍來　陡令中原哭

頌曰：

　　　螻蟻從來足潰堤　六宮深鎖夢全非

　　　重門金鼓含兵氣　小草滋生土口啼

金聖歎：「此象主藩鎮跋扈及吐蕃入寇中原。」

### 第八象　辛未 ䷢ 坤下離上 晉

[![](https://upload.wikimedia.org/wikipedia/commons/9/94/Tbt-08.JPG)](https://zh.wikisource.org/wiki/File:Tbt-08.JPG)

推背圖第8象

讖曰：

　　　欃槍血中土　破賊還為賊

　　　朵朵李花飛　帝曰遷大吉

頌曰：

　　　天子蒙塵馬首東　居然三傑踞關中

　　　孤軍一駐安社稷　內外能收手臂功

金聖歎：「此象主建中之亂，三人者李希烈、朱泚、李懷光也。李懷光以破朱泚功，為盧杞所忌，遂反，故曰破賊還為賊。三人先後犯闕，德宗乘輿播遷，賴李晟以孤軍收復京城，而社稷重安矣。」

### 第九象　壬申 ䷍ 乾下離上 大有

[![](https://upload.wikimedia.org/wikipedia/commons/9/97/Tbt-09.JPG)](https://zh.wikisource.org/wiki/File:Tbt-09.JPG)

推背圖第9象

讖曰：

　　　非白非黑　草頭人出

　　　借得一枝　滿天飛血

頌曰：

　　　萬人頭上起英雄　血染河山日色紅

　　　一樹李花都慘淡　可憐巢覆亦成空

金聖歎：「此象主黃巢作亂，唐祚至昭宗。朱溫弒之以自立，改號梁溫，為黃巢舊黨，故曰巢覆亦成空。」

### 第十象　癸酉 ䷜ 坎下坎上 水

[![](https://upload.wikimedia.org/wikipedia/commons/e/e4/Tbt-10.JPG)](https://zh.wikisource.org/wiki/File:Tbt-10.JPG)

推背圖第10象

讖曰：

　　　蕩蕩中原　莫禦八牛

　　　泅水不滌　有血無頭

頌曰：

　　　一后二主盡升遐　四海茫茫總一家

　　　不但我生還殺我　回頭還有李兒花

金聖歎：「此象主朱溫弒何皇后、昭宣、昭宗而自立，所謂一后二主也。未幾為次子友珪所弒，是頌中第三句意。李克用之子存勗代父復仇，百戰滅梁，改稱後唐，是頌中第四句意。」

### 第十一象　甲戌 ䷻ 兌下坎上 節

[![](https://upload.wikimedia.org/wikipedia/commons/9/99/Tbt-11.JPG)](https://zh.wikisource.org/wiki/File:Tbt-11.JPG)

推背圖第11象

讖曰：

　　　五人同卜　非祿非福

　　　兼而言之　喜怒哀樂

頌曰：

　　　龍蛇相鬥三十年　一日同光直上天

　　　上得天堂好游戲　東兵百萬入秦川

金聖歎：「此象主伶人郭從謙作亂，唐主為流矢所中。」

### 第十二象　乙亥 ䷂ 震下坎上 屯

[![](https://upload.wikimedia.org/wikipedia/commons/b/b6/Tbt-12.JPG)](https://zh.wikisource.org/wiki/File:Tbt-12.JPG)

推背圖第12象

讖曰：

　　　塊然一石　謂他人父

　　　統二八州　已非唐土

頌曰：

　　　反兆先多口　出入皆無主

　　　繫鈴自解鈴　父亡子亦死

金聖歎：「此象主石敬塘求救于契丹。唐主遣張敬達討石敬塘，敬塘不得已，求救于契丹，事之以父禮，賄之以幽薊十六州。晉帝之立國契丹功也，然卒以契丹亡，故有繫鈴解鈴之兆。」

### 第十三象　丙子 ䷾ 離下坎上 既濟

[![](https://upload.wikimedia.org/wikipedia/commons/8/86/Tbt-13.JPG)](https://zh.wikisource.org/wiki/File:Tbt-13.JPG)

推背圖第13象

讖曰：

　　　漢水竭　雀高飛

　　　飛來飛去何所止　高山不及城郭低

頌曰：

　　　百個雀兒水上飛　九十九個過山西

　　　惟有一個踏破足　高棲獨自理毛衣

金聖歎：「此象主周主郭威奪漢自立。郭威少賤，世稱之曰郭雀兒。」

### 第十四象　丁丑 ䷰ 離下兌上 革

[![](https://upload.wikimedia.org/wikipedia/commons/8/84/Tbt-14.JPG)](https://zh.wikisource.org/wiki/File:Tbt-14.JPG)

推背圖第14象

讖曰：

　　　李樹得根芽　石榴漫放花

　　　枯木逢春衹一瞬　讓他天下競榮華

頌曰：

　　　金木水火土已終　十三童子五王公

　　　英明重見太平日　五十三參運不通

金聖歎：「此象主周世宗承郭威受命為五代之終，世宗姓柴名榮，英明武斷，勤於為治，惜功業未竟而殂。五代共五十三年，凡八姓十三主，頌意顯然。」

### 第十五象　戊寅 ䷶ 離下震上 豐

[![](https://upload.wikimedia.org/wikipedia/commons/b/bb/Tbt-15.JPG)](https://zh.wikisource.org/wiki/File:Tbt-15.JPG)

推背圖第15象

讖曰：

　　　天有日月　地有山川

　　　海內紛紛　父後子前

頌曰：

　　　戰事中原迄未休　幾人高枕臥金戈

　　　寰中自有真天子　掃盡群妖見日頭

金聖歎：「此象主五代末造，割據者星羅棋布，惟吳越錢氏〈錢鏐四世〉稍圖治安，南唐李氏〈李昪三世〉略知文物，餘悉淫亂昏虐。太祖崛起，拯民水火。太袓小名香孩兒，手執帚者，掃除群雄也。」

### 第十六象　己卯 ䷣ 離下坤上 明夷

[![](https://upload.wikimedia.org/wikipedia/commons/b/b2/Tbt-16.JPG)](https://zh.wikisource.org/wiki/File:Tbt-16.JPG)

推背圖第16象

讖曰：

　　　天一生水　姿稟聖武

　　　順天應人　無今無古

頌曰：

　　　納土姓錢並姓李　其餘相次朝天子

　　　天將一統付真人　不殺人民更全嗣

聖歎曰：「此象主宋太祖受禪汴都，天下大定，錢李二氏相率歸化，此一治也。」

### 第十七象　庚辰 ䷆ 坎下坤上 師

[![](https://upload.wikimedia.org/wikipedia/commons/a/a8/Tbt-17.JPG)](https://zh.wikisource.org/wiki/File:Tbt-17.JPG)

推背圖第17象

讖曰：

　　　聲赫赫　干戈息

　　　掃邊氛　奠邦邑

頌曰：

　　　天子親征乍渡河　歡聲百里起謳歌

　　　運籌幸有完全女　奏得奇功在議和

金聖歎：「此象主真宗澶淵之役。景德元年，契丹大舉入寇，寇準勸帝親征，乃幸澶淵。既渡河，遠近望見御蓋皆踴躍呼萬歲，聲聞數十里，契丹奪氣，遂議和。」

### 第十八象　辛巳 ䷳ 艮下艮上 山

[![](https://upload.wikimedia.org/wikipedia/commons/7/7a/Tbt-18.JPG)](https://zh.wikisource.org/wiki/File:Tbt-18.JPG)

推背圖第18象

讖曰：

　　　天下之母　金刀伏兔

　　　三八之年　治安鞏固

頌曰：

　　　水旱頻仍不是災　力扶幼主鎮埏垓

　　　朝中又見釵光照　宇內承平氣象開

金聖歎：「此象主仁宗嗣立，劉太后垂簾聽政。旁有一犬，其惟狄青乎。」

### 第十九象　壬午 ䷕ 離下艮上 賁

[![](https://upload.wikimedia.org/wikipedia/commons/c/ca/Tbt-19.JPG)](https://zh.wikisource.org/wiki/File:Tbt-19.JPG)

推背圖第19象

讖曰：

　　　眾人嚚嚚　盡入其室

　　　百萬雄師　頭上一石

頌曰：

　　　朝用奇謀夕喪師　人民西北盡流離

　　　韶華雖好春光老　悔不深居坐殿墀

金聖歎：「此象主神宗誤用安石，引用群邪，致啓邊釁，用兵西北，喪師百萬。熙寧初，王韶上平戎三策，安石驚為奇謀，力薦於神宗，致肇此禍。」

### 第二十象　癸未 ䷌ 離下乾上 同人

[![](https://upload.wikimedia.org/wikipedia/commons/0/0b/Tbt-20.JPG)](https://zh.wikisource.org/wiki/File:Tbt-20.JPG)

推背圖第20象

讖曰：

　　　朝無光　日月盲

　　　莫與京　終旁皇

頌曰：

　　　父子同心並同道　中天日月手中物

　　　奇雲翻過北海頭　鳳闕龍廷生怛惻

金聖歎：「此象主司馬光卒，蔡京父子弄權，群小朋興，賢良受錮，有日月晦盲之象。」

### 第二一象　甲申 ䷨ 兌下艮上 損

[![](https://upload.wikimedia.org/wikipedia/commons/5/51/Tbt-21.JPG)](https://zh.wikisource.org/wiki/File:Tbt-21.JPG)

推背圖第21象

讖曰：

　　　空厥宮中　雪深三尺

　　　吁嗟元𩠬　南轅北轍

頌曰：

　　　妖氛未靖不康寧　北掃烽煙望帝京

　　　異姓立朝終國位　卜世三六又南行

金聖歎：「此象主金兵南下，徽宗禪位。靖康元年十一月，京師陷，明年四月，金以二帝及宗室妃嬪北去，立張邦昌為帝。卜世三六者，舉其大數，宋自太祖至徽欽，凡一百七十二年。」

### 第二二象　乙酉 ䷥ 兌下離上 睽

[![](https://upload.wikimedia.org/wikipedia/commons/5/5d/Tbt-22.JPG)](https://zh.wikisource.org/wiki/File:Tbt-22.JPG)

推背圖第22象

讖曰：

　　　天𢒗當空　否極見泰

　　　𩡫𩡫淼淼　木冓大賴

頌曰：

　　　神京王氣滿東南　禍水汪洋把策干

　　　一木會支二八月　臨行馬色半平安

金聖歎：「此象康王南渡。建都臨安，秦檜專權，遂成偏安之局。木冓，康王名構。一木會支二八月者指秦檜也，木會為檜，春半秋半，郤成一秦字。」

### 第二三象　丙戌 ䷉ 兌下乾上 履

[![](https://upload.wikimedia.org/wikipedia/commons/d/d4/Tbt-23.JPG)](https://zh.wikisource.org/wiki/File:Tbt-23.JPG)

推背圖第23象

讖曰：

　　　似道非道　乾沈坤𪒫

　　　祥光宇內　一江斷楫

頌曰：

　　　胡兒大張撻伐威　兩柱擎天力不支

　　　如何兵火連天夜　猶自張燈作水嬉

金聖歎：「此象主賈似道當權，汪立信文天祥輩不能以獨力支持宋室。襄樊圍急，西子湖邊似道猶張燈夜宴，宋室之亡其宜也。」

### 第二四象　丁亥 ䷼ 兌下巽上 中孚

[![](https://upload.wikimedia.org/wikipedia/commons/d/d2/Tbt-24.JPG)](https://zh.wikisource.org/wiki/File:Tbt-24.JPG)

推背圖第24象

讖曰：

　　　山崖海邊　不帝亦仙

　　　二九四八　於萬斯年

頌曰：

　　　十一卜人小月終　回天無力道俱窮

　　　干戈四起疑無路　指點洪濤巨浪中

金聖歎：「此象主帝昺遷山，元令張弘範來攻，宋將張世傑兵潰，陸秀夫負帝赴海：宋室以亡。」

### 第二五象　戊子 ䷴ 艮下巽上 漸

[![](https://upload.wikimedia.org/wikipedia/commons/b/be/Tbt-25.JPG)](https://zh.wikisource.org/wiki/File:Tbt-25.JPG)

推背圖第25象

讖曰：

　　　北帝南臣　一兀自立

　　　斡難河水　燕巢捕䴰

頌曰：

　　　鼎足爭雄事本奇　一狼二鼠判須臾

　　　北關鎖鑰雖牢固　子子孫孫五五宜

金聖歎：「此象主元太祖稱帝斡難河，太祖名鐵木真，元代凡十主。斧鐵也，柄木也，斧柄十段即隱十主之意。」

### 第二六象　己丑 ䷲ 震下震上 雷

[![](https://upload.wikimedia.org/wikipedia/commons/9/9d/Tbt-26.JPG)](https://zh.wikisource.org/wiki/File:Tbt-26.JPG)

推背圖第26象

讖曰：

　　　時無夜　年無米

　　　花不花　賊四起

頌曰：

　　　鼎沸中原木木來　四方警報起邊垓

　　　房中自有長生術　莫怪都城澈夜開

金聖歎：「此象主順帝惑西僧房中運氣之術，溺於娛樂，以致劉福通、徐壽輝、方國珍、明玉珍、張士誠，陳友諒等狼顧鴟張，乘機而起。宦官樸不花壅不上聞，至徐達，常遇春直入京師，都城夜開，毫無警備。有元一代竟喪於淫僧之手，不亦哀哉。劉福通立韓林兒為帝，故曰木木來。」

### 第二七象　庚寅 ䷏ 震上坤下 豫

[![](https://upload.wikimedia.org/wikipedia/commons/b/b6/Tbt-27.JPG)](https://zh.wikisource.org/wiki/File:Tbt-27.JPG)

推背圖第27象

讖曰：

　　　惟日與月　下民之極

　　　應運而興　其色曰赤

頌曰：

　　　枝枝葉葉現金光　晃晃朗朗照四方

　　　江東岸上光明起　談空說偈有真王

金聖歎：「此象主明太祖登極。太祖曾為皇覺寺僧，洪武一代海內熙洽，治臻大平。」

### 第二八象　辛卯 ䷧ 坎下震上 解

[![](https://upload.wikimedia.org/wikipedia/commons/f/f3/Tbt-28.JPG)](https://zh.wikisource.org/wiki/File:Tbt-28.JPG)

推背圖第28象

讖曰：

　　　草頭火腳　宮闕灰飛

　　　家中有鳥　郊外有尼

頌曰：

　　　羽滿高飛日　爭妍有李花

　　　真龍游四海　方外是吾家

金聖歎：「此象主燕王起兵，李景隆迎燕兵入都，宮中大火，建文祝髮出亡。」

### 第二九象　壬辰 ䷟ 巽下震上 恆

[![](https://upload.wikimedia.org/wikipedia/commons/8/86/Tbt-29.JPG)](https://zh.wikisource.org/wiki/File:Tbt-29.JPG)

推背圖第29象

讖曰：

　　　枝發厥榮　為國之棟

　　　皞皞熙熙　康樂利眾

頌曰：

　　　一枝向北一枝東　又有南枝種亦同

　　　宇內同歌賢母德　真有三代之遺風

金聖歎：「此象主宣宗時張太后用楊士奇、楊溥、楊榮三人，能使天下又安，希風三代，此一治也。時人稱士奇為西楊，溥為南楊，榮為東楊。」

### 第三十象　癸巳 ䷭ 巽下坤上 升

[![](https://upload.wikimedia.org/wikipedia/commons/3/3c/Tbt-30.JPG)](https://zh.wikisource.org/wiki/File:Tbt-30.JPG)

推背圖第30象

讖曰：

　　　半圭半林　合則生變

　　　石亦有靈　生榮死賤

頌曰：

　　　缺一不成也占先　六龍親御到胡邊

　　　天心復見人心順　相克相生馬不前

金聖歎：「此象主張太后崩權歸王振，致有也先之患。其後上皇復辟，石亨自詡首功，卒以恣橫伏誅，此一亂也。」

### 第三一象　甲午 ䷤ 離下巽上 家人

[![](https://upload.wikimedia.org/wikipedia/commons/f/f5/Tbt-31.JPG)](https://zh.wikisource.org/wiki/File:Tbt-31.JPG)

推背圖第31象

讖曰：

　　　當塗遺孽　穢亂宮闕

　　　一男一女　斷送人國

頌曰：

　　　忠臣賢士盡沉淪　天啟其衷亂更紛

　　　縱有胸懷能坦白　乾坤不屬舊明君

金聖歎：「此象主天啟七年間，妖氣漫天，元氣受傷。一男一女指魏閹與客氏而言。客氏熹宗乳母，稱奉聖夫人。」

### 第三二象　乙未 ䷯ 巽下坎上 井

[![](https://upload.wikimedia.org/wikipedia/commons/4/4e/Tbt-32.JPG)](https://zh.wikisource.org/wiki/File:Tbt-32.JPG)

推背圖第32象

讖曰：

　　　馬跡北闕　犬嗷西方

　　　八九數盡　日月無光

頌曰：

　　　楊花落盡李花殘　五色旗分自北來

　　　太息金陵王氣盡　一枝春色占長安

金聖歎：「此象主李闖、張獻忠擾亂中原，崇禎投繯煤山，福王偏安不久明祀遂亡。頌末句似指胡后，大有深意。」

### 第三三象　丙申 ䷛ 巽下兌上 大過

[![](https://upload.wikimedia.org/wikipedia/commons/9/9a/Tbt-33.JPG)](https://zh.wikisource.org/wiki/File:Tbt-33.JPG)

推背圖第33象

讖曰：

　　　黃河水清　氣順則治

　　　主客不分　地支無子

頌曰：

　　　天長白瀑來　胡人氣不衰

　　　藩籬多撤去　稚子半可哀

金聖歎：「此象乃滿清入關之徵。反客為主殆亦氣數使然，非人力所能挽回歟。遼金而後胡人兩主中原，觥觥漢族對之得毋有愧。」

### 第三四象　丁酉 ䷸ 巽下巽上 風

[![](https://upload.wikimedia.org/wikipedia/commons/0/02/Tbt-34.JPG)](https://zh.wikisource.org/wiki/File:Tbt-34.JPG)

推背圖第34象

讖曰：

　　　頭有髮　衣怕白

　　　太平時　王殺王

頌曰：

　　　太平又見血花飛　五色章成裹外衣

　　　洪水滔天苗不秀　中原曾見夢全非

金聖歎：「證已往之事易，推未來之事難，然既證已往，似不得不推及將來。吾但願自此以後，吾所謂平治者皆幸而中，吾所謂不平治者幸而不中，而吾或可告無罪矣。此象疑遭水災或兵戎與天災共見，此一亂也。」

### 第三五象　戊戌 ䷐ 震下兌上 隨

[![](https://upload.wikimedia.org/wikipedia/commons/a/ab/Tbt-35.JPG)](https://zh.wikisource.org/wiki/File:Tbt-35.JPG)

推背圖第35象

讖曰：

　　　西方有人　足踏神京

　　　帝出不還　三台扶傾

頌曰：

　　　黑雲黯黯自西來　帝子臨河築金台

　　　南有兵戎北有火　中興曾見有奇才

金聖歎：「此象疑有出狩事，亦亂兆也。」

### 第三六象　己亥 ䷈ 乾下巽上 小畜

[![](https://upload.wikimedia.org/wikipedia/commons/c/c9/Tbt-36.JPG)](https://zh.wikisource.org/wiki/File:Tbt-36.JPG)

推背圖第36象

讖曰：

　　　纖纖女子　赤手禦敵

　　　不分禍福　燈光蔽日

頌曰：

　　　雙拳旋轉乾坤　海內無端不靖

　　　母子不分先後　西望長安入覲

金聖歎：「此象疑一女子能定中原，建都長安。」

### 第三七象　庚子 ䷩ 震下巽上 益

[![](https://upload.wikimedia.org/wikipedia/commons/5/5f/Tbt-37.JPG)](https://zh.wikisource.org/wiki/File:Tbt-37.JPG)

推背圖第37象

讖曰：

　　　漢水茫茫　不統繼統

　　　南北不分　和衷與共

頌曰：

　　　水清終有竭　倒戈逢八月

　　　海內竟無王　半凶還半吉

金聖歎：「此象雖有元首出現，而一時未易平治，亦一亂也。」

### 第三八象　辛丑 ䷔ 震下離上 噬嗑

[![](https://upload.wikimedia.org/wikipedia/commons/a/a5/Tbt-38.JPG)](https://zh.wikisource.org/wiki/File:Tbt-38.JPG)

推背圖第38象

讖曰：

　　　門外一鹿　群雄爭逐

　　　劫及鳶魚　水深火熱

頌曰：

　　　火運開時禍蔓延　萬人後死萬人先

　　　海波能使江河濁　境外何殊在目前

金聖歎：「此象兵禍起於門外有延及門內之兆。」

### 第三九象　壬寅 ䷚ 震下艮上 頤

[![](https://upload.wikimedia.org/wikipedia/commons/0/00/Tbt-39.JPG)](https://zh.wikisource.org/wiki/File:Tbt-39.JPG)

推背圖第39象

讖曰：

　　　鳥無足　山有月

　　　旭初升　人都哭

頌曰：

　　　十二月中氣不和　南山有雀北山羅

　　　一朝聽得金雞叫　大海沉沉日已過

金聖歎：「此象疑一外夷擾亂中原，必至酉年始得平定也。」

### 第四十象　癸卯 ䷑ 巽下艮上 蠱

[![](https://upload.wikimedia.org/wikipedia/commons/8/82/Tbt-40.jpg)](https://zh.wikisource.org/wiki/File:Tbt-40.jpg)

推背圖第40象

讖曰：

　　　一二三四　無土有主

　　　小小天罡　垂拱而治

頌曰：

　　　一口東來氣太驕　腳下無履首無毛

　　　若逢木子冰霜渙　生我者猴死我雕

金聖歎：「此象有一李姓，能服東夷，而不能圖長治久安之策，卒至旋治旋亂，有獸活禽死之意也。」

### 第四一象　甲辰 ䷝ 離下離上 火

[![](https://upload.wikimedia.org/wikipedia/commons/7/78/Tbt-41.JPG)](https://zh.wikisource.org/wiki/File:Tbt-41.JPG)

推背圖第41象

讖曰：

　　　天地晦盲　草木蕃殖

　　　陰陽反背　上土下日

頌曰：

　　　帽兒須戴血無頭　手弄乾坤何日休

　　　九十九年成大錯　稱王只合在秦州

金聖歎：「此象一武士擅握兵權，致肇地覆天翻之禍，或一白姓者平之。」

### 第四二象　乙巳 ䷷ 艮下離上 旅

[![](https://upload.wikimedia.org/wikipedia/commons/f/f1/Tbt-42.JPG)](https://zh.wikisource.org/wiki/File:Tbt-42.JPG)

推背圖第42象

讖曰：

　　　美人自西來　朝中日漸安

　　　長弓在地　危而不危

頌曰：

　　　西方女子琵琶仙　皎皎衣裳色更鮮

　　　此時渾跡居朝市　鬧亂君臣百萬般

金聖歎：「此象疑一女子當國，服色尚白，大權獨攬，幾危社稷，發現或在卯年，此始亂之兆也。」

### 第四三象　丙午 ䷱ 巽下離上 鼎

[![](https://upload.wikimedia.org/wikipedia/commons/8/84/Tbt-43.JPG)](https://zh.wikisource.org/wiki/File:Tbt-43.JPG)

推背圖第43象

讖曰：

　　　君非君　臣非臣

　　　始艱危　終克定

頌曰：

　　　黑兔走入青龍穴　欲盡不盡不可說

　　　惟有外邊根樹上　三十年中子孫結

金聖歎：「此象疑前象女子亂國未終，君臣出狩，有一傑出之人為之底定，然必在三十年後。」

### 第四四象　丁未 ䷿ 坎下離上 未濟

[![](https://upload.wikimedia.org/wikipedia/commons/6/61/Tbt-44.JPG)](https://zh.wikisource.org/wiki/File:Tbt-44.JPG)

推背圖第44象

讖曰：

　　　日月麗天　群陰懾服

　　　百靈來朝　雙羽四足

頌曰：

　　　而今中國有聖人　雖非豪傑也周成

　　　四夷重譯稱天子　否極泰來九國春

金聖歎：「此象乃聖人復生，四夷來朝之兆，一大治也。」

### 第四五象　戊申 ䷃ 坎下艮上 蒙

[![](https://upload.wikimedia.org/wikipedia/commons/thumb/6/63/Tbt-45.JPG/250px-Tbt-45.JPG)](https://zh.wikisource.org/wiki/File:Tbt-45.JPG)

推背圖第45象

讖曰：

　　　有客西來　至東而止

　　　木火金水　洗此大恥

頌曰：

　　　炎運宏開世界同　金烏隱匿白洋中

　　　從今不敢稱雄長　兵氣全銷運已終

金聖歎：「此象于太平之世復見兵戎，當在海洋之上，自此之後，更臻盛世矣。」

### 第四六象　己酉 ䷺ 坎下巽上 渙

[![](https://upload.wikimedia.org/wikipedia/commons/6/67/Tbt-46.JPG)](https://zh.wikisource.org/wiki/File:Tbt-46.JPG)

推背圖第46象

讖曰：

　　　黯黯陰霾　殺不用刀

　　　萬人不死　一人難逃

頌曰：

　　　有一軍人身帶弓　只言我是白頭翁

　　　東邊門裏伏金劍　勇士後門入帝宮

金聖歎：「此象疑君王昏瞶，一勇士仗義興兵為民請命，故曰萬人不死一人難逃。」

### 第四七象　庚戌 ䷅ 坎下乾上 訟

[![](https://upload.wikimedia.org/wikipedia/commons/c/c4/Tbt-47.JPG)](https://zh.wikisource.org/wiki/File:Tbt-47.JPG)

推背圖第47象

讖曰：

　　　偃武修文　紫微星明

　　　匹夫有責　一言為君

頌曰：

　　　無王無帝定乾坤　來自田間第一人

　　　好把舊書多讀到　義言一出見英明

金聖歎：「此象有賢君下士，豪傑來歸之兆，蓋輔助得人，而帝不居德，王不居功，蒸蒸然有無為而治之盛。此一治也。」

### 第四八象　辛亥 ䷌ 離下乾上 同人

[![](https://upload.wikimedia.org/wikipedia/commons/d/d1/Tbt-48.JPG)](https://zh.wikisource.org/wiki/File:Tbt-48.JPG)

推背圖第48象

讖曰：

　　　卯午之間　厥象維離

　　　八牛牽動　雍雍熙熙

頌曰：

　　　水火既濟人民吉　手執金戈不殺賊

　　　五十年中一將臣　青青草自田間出

金聖歎：「此象疑一朱姓與一苗姓爭奪朝綱，而朱姓有以德服人之化，龍蛇相鬥，想在辰巳之年，其建都或在南方。」

### 第四九象　壬子 ䷁ 坤下坤上 地

[![](https://upload.wikimedia.org/wikipedia/commons/a/a1/Tbt-49.JPG)](https://zh.wikisource.org/wiki/File:Tbt-49.JPG)

推背圖第49象

讖曰：

　　　山谷少人口　欲剿失其巢

　　　帝王稱弟兄　紛紛是英豪

頌曰：

　　　一個或人口內啼　分南分北分東西

　　　六爻占盡文明見　棋布星羅日月齊

金聖歎：「久分必合，久合必分，理數然也，然有文明之象，當不如割據者之紛擾耳。」

### 第五十象　癸丑 ䷗ 震下坤上 復

[![](https://upload.wikimedia.org/wikipedia/commons/6/6b/Tbt-50.JPG)](https://zh.wikisource.org/wiki/File:Tbt-50.JPG)

推背圖第50象

讖曰：

　　　水火相戰　時窮則變

　　　貞下起元　獸貴人賤

頌曰：

　　　虎頭人遇虎頭年　白米盈倉不值錢

　　　豺狼結隊街中走　撥盡風雲始見天

金聖歎：「此象遇寅年必遭大亂，君昏臣暴，下民無生息之日，又一亂也。」

### 第五一象　甲寅 ䷒ 兌下坤上 臨

[![](https://upload.wikimedia.org/wikipedia/commons/7/70/Tbt-51.JPG)](https://zh.wikisource.org/wiki/File:Tbt-51.JPG)

推背圖第51象

讖曰：

　　　陰陽和　化以正

　　　坤順而感　後見堯舜

頌曰：

　　　誰云女子尚剛強　坤德居然感四方.

　　　重見中天新氣象　卜年一六壽而康

金聖歎：「此象乃明君得賢后之助，化行國內，重見昇平，又一治也。」

### 第五二象　乙卯 ䷊ 乾下坤上 泰

[![](https://upload.wikimedia.org/wikipedia/commons/1/13/Tbt-52.JPG)](https://zh.wikisource.org/wiki/File:Tbt-52.JPG)

推背圖第52象

讖曰：

　　　彗星乍見　不利東北

　　　踽踽何之　瞻彼樂國

頌曰：

　　　欃槍一點現東方　吳楚依然有帝王

　　　門外客來終不久　乾坤再造在角亢

金聖歎：「此象主東北被夷人所擾，有遷都南方之兆。角亢南極也。其後有明君出，驅逐外人，再慶昇平。」

### 第五三象　丙辰 ䷡ 乾下震上 大壯

[![](https://upload.wikimedia.org/wikipedia/commons/4/41/Tbt-53.JPG)](https://zh.wikisource.org/wiki/File:Tbt-53.JPG)

推背圖第53象

讖曰：

　　　關中天子　禮賢下士

　　　順天休命　半老有子

頌曰：

　　　一個孝子自西來　手握乾綱天下安

　　　域中兩見旌旗美　前人不及後人才

金聖歎：「此象有一秦姓名孝者，登極關中，控制南北，或以秦為國號，此一治也。」

### 第五四象　丁巳 ䷪ 乾下兌上 夬

[![](https://upload.wikimedia.org/wikipedia/commons/6/62/Tbt-54.JPG)](https://zh.wikisource.org/wiki/File:Tbt-54.JPG)

推背圖第54象

讖曰：

　　　磊磊落落　殘棋一局

　　　啄息苟安　雖笑亦哭

頌曰：

　　　不分牛鼠與牛羊　去毛存鞟尚稱強

　　　寰中自有真龍出　九曲黃河水不黃

金聖歎：「此象有實去名存之兆，或如周末時，號令不行，尚頒止朔：亦久合必分之徵也。」

### 第五五象　戊午 ䷄ 乾下坎上 需

[![](https://upload.wikimedia.org/wikipedia/commons/e/e4/Tbt-55.JPG)](https://zh.wikisource.org/wiki/File:Tbt-55.JPG)

推背圖第55象

讖曰：

　　　懼則生戒　無遠勿屆

　　　水邊有女　對日自拜

頌曰：

　　　覬覦神器終無用　翼翼小心有臣眾

　　　轉危為安見節義　未必河山是我送

金聖歎：「此象有一石姓或劉姓一統中原，有一姓汝者謀篡奪之，幸有大臣盡忠王室，戒謹惕勵，一切外侮不滅自滅，雖亂而亦治也。」

### 第五六象　己未 ䷇ 坤下坎上 比

[![](https://upload.wikimedia.org/wikipedia/commons/5/50/Tbt-56.JPG)](https://zh.wikisource.org/wiki/File:Tbt-56.JPG)

推背圖第56象

讖曰：

　　　飛者非鳥　潛者非魚

　　　戰不在兵　造化遊戲

頌曰：

　　　海彊萬里盡雲煙　上迄雲霄下及泉

　　　金母木公工幻弄　干戈未接禍連天

金聖歎：「此象行軍用火，即亂不在兵之意。頌云，海彊萬里，則戰爭之烈，不僅在於中國也。」

### 第五七象　庚申 ䷹ 兌下兌上 澤

[![](https://upload.wikimedia.org/wikipedia/commons/3/37/Tbt-57.JPG)](https://zh.wikisource.org/wiki/File:Tbt-57.JPG)

推背圖第57象

讖曰：

　　　物極必反　以毒制毒

　　　三尺童子　四夷讋服

頌曰：

　　　坎離相剋見天倪　天使斯人弭殺機

　　　不信奇才產吳越　重洋從此戢兵師

金聖歎：「此象言吳越之間有一童子，能出奇制勝，將燎原之火撲滅淨盡，而厄運自此終矣，又一治也。」

### 第五八象　辛酉 ䷮ 坎下兌上 困

[![](https://upload.wikimedia.org/wikipedia/commons/1/1d/Tbt-58.JPG)](https://zh.wikisource.org/wiki/File:Tbt-58.JPG)

推背圖第58象

讖曰：

　　　大亂平　四夷服

　　　稱兄弟　六七國

頌曰：

　　　烽煙淨盡海無波　稱王稱帝又統和

　　　猶有煞星隱西北　未能遍唱太平歌

金聖歎：「此象有四夷來王，海不揚波之兆。惜乎西北一隅尚未平靖，猶有遺憾，又一治也。」

### 第五九象　壬戌 ䷞ 艮下兌上 咸

[![](https://upload.wikimedia.org/wikipedia/commons/6/6d/Tbt-59.JPG)](https://zh.wikisource.org/wiki/File:Tbt-59.JPG)

推背圖第59象

讖曰：

　　　無城無府　無爾無我

　　　天下一家　治臻大化

頌曰：

　　　一人為大世界福　手執籤筒拔去竹

　　　紅黃黑白不分明　東南西北盡和睦

金聖歎：「此乃大同之象，人生其際，飲和食德，當不知若何愉快也。惜乎其數已終，其或反本歸原，還於混噩歟。」

### 第六十象　癸亥 ䷬ 坤下兌上 萃

[![](https://upload.wikimedia.org/wikipedia/commons/2/2a/Tbt-60.JPG)](https://zh.wikisource.org/wiki/File:Tbt-60.JPG)

推背圖第60象

讖曰：

　　　一陰一陽　無始無終

　　　終者自終　始者自始

頌曰：

　　　茫茫天數此中求　世道興衰不自由

　　　萬萬千千說不盡　不如推背去歸休

金聖歎：「一人在前，一人在後，有往無來，無獨有偶，以此殿圖，其寓意至深遠。蓋無象之象勝於有象。我以不解解之，著者有知當亦許可。」